Yma ara ypýpe, oñembyaty hikuái heta moñái oñembojaru haĝua yvyporakuérare.
Peteĩva osẽ he’i: “Jahekyi’arãmo’ã peteĩ mba’e yvyporakuéragui. Áĝa, mba’épa ikatu jahekýi chuguikuéra”
Heta oñepy’amongeta rire, ambue osẽ he’i “Aikuaáma, jahekýita chuguikuéra vy’apavẽ. Áĝa pe che ndaikuaáivango moõpa ñañomíta ani haĝua ha’ekuéra ojuhu…”
Peteĩva osẽ he’i: “Ikatúngo ñañomi pe yvyty ijyvatevévape oĩva ko yvórape”
Ambue ohenduka hemiandu kóicha: “Nahániri. Nemandu’áke ha’ekuéra ipu’akaha. Peichaháguiente peteĩ ojupíta ha ojuhúta. Peteĩ ojuhúramo, opavavete oikuaátama mamópa oĩ…”


Upéi ambue he’i: “Upéicharõ ñañomiva’erã para ruguaitépe. Upépengo ndojuhumo’ãi hikuái…”
Ha ambue ombohovái: “Nahániri. Nemandu’áke ha’ekuéra akóinte ojeporekaha. Oĝuahẽta peteĩ ára ha’ekuéra ojapotahápe peteĩ mba’yru oguejy haĝua ha upéicha ojuhúta hikuái…”
Peteĩ osẽjey he’i: “Ñañomína peteĩ mbyjápe oĩva mombyryeterei ko Yvýgui”
Ha… ombohovái hikuái chupe: “Nahániri. Nemandu’áke iñaranduha hikuái ha peteĩ ára ikatu ojapo peteĩ mba’yruveve ha péicha ojuhúta hikuái pe mba’e oñemoñemíva. Péva ojehúrõ, opavavete hupytýta hikuái vy’apavẽ…”
Pe moñái pahague niko, kirirĩháme, ohendúkuri opavave iñirũ remiandu. Ohesa’ỹijókuri peteĩteĩ umi temiandu ha upéi ojerure ñe’ẽ: “Aikuaáma moõpa ñañomikuaa”
Maymáva ojere ha oporandu oñondivepa: “Mamópa”
Moñai’i ombohovái: “Ñañomíta ipypekueravoi. Ha’ekuéra oikóta oheka hikuái ijere ha opárupi ha araka’eve ndojuhumo’ãi”
Opavavete omoneíkuri ha upete guive ojehu péicha: yvypóra oikójepi oheka vy’apavẽ ijerére oikuaa’ỹre vy’apavẽ oñemohendahague ikorasõruguaitépe…