Paraguái Ñe’ẽnguéra Sãmbyhyha, Facultad Politécnica (Universidad Nacional de Asunción), Mozilla, ha Ateneo de Lengua y Cultura Guaraní oguenohẽta ko arakõime ojeporúma hag̃ua Mozilla Firefox guaranietépe “Aguaratata”. Aty guasu oikóta ko arakõi 4 jasyrundýpe, 18 aravo jave, Aula B 01, Facultad Politécnica (UNA) pe, táva San Lorenzo.
 Omoakãta ko aty guasu, Paraguái Ñe’ẽnguéra Sãmbyhyhára, Ladilsaa Alcaraz de Silvero, Facultad Politécnica Decano, Teodoro Salas, ha Ateneo de Lengua y Cultura Guaraní Moakãhára, David Galeano Olivera; oykekóta avei opa tapicha omoirũ va’ẽrã ko tembiporu pyahu Mozilla firefox ñembojere guaraníme, ohupytýva 45 mil ñe’ẽ rupi.

Ko tembiporu pyahu, osẽva hína internet pe jeikerã, omombaretéta TIC’s jeporu Paraguáipe ha guarani ñe’ẽ hesãi, ojeporuve ha imbaretéta avei tetãpýpe.

Karai Alcides Torres, omoakãva ko tembiapo kakuaa, omomba’e guasu ikatútare guarani poruhára oiporu iñe’ẽteépe ko osẽva. “Ko Mozilla Firefox Guaraníme rupive ojeheka hína tove toikéma avei ha toiporu guaraníme oikovéva ko’ã TIC’s, he’i castellano pe.

Ko tembiporu pyahu guaraníme ñembojere, oykeko va’ekue Mozilla Internacional ha Mozilla Paraguay, omono’õ hetaiterei ñe’ẽ ha ombohetavéva “Corpus del Guaraní Paraguayo”, ojeporúva ko’ág̃a rupi.

“Ikatu omombareteve guarani ñe’ẽhára tembiporu pyahu TIC’s jeporúpe. Paraguái avei ojehecharamovéta oka guivo ha ohechaukáta mba’e mba’épepa Mozilla Firefox Aguaratata ikatu ñane pytyvõ”, he’i jey castellano pe Alcides Torres.

Mozilla Aguaratatápe osẽma kuatia he’ihápe de interés académico ha científico: Consejo Superior Universitario (UNA), Consejo Nacional de Ciencia y Tecnología (CONACYT), ha Secretaría Nacional de Tecnología de la Información y Comunicación (SENATICs).