Ko APP ojeikuaaukáta ág̃a arapoteĩ 23 ko jasypateĩme, 10:00 aravo jave, Centro Nacional de Computación de la UNA Kotýpe, San Lorenzo távape, ha omoirũta heta tetã mburuvicha.

Ko APP, osẽva sistema Android-pe g̃uarã, oguereko heta ha opaichagua haipy ayvu (mombe’urã, ñe’ẽyvoty, káso ndaha’éiva ojehuva’ekue, mombe’u yma, morangu, ha ambueve). Heta ko’ã mombe’upy apytégui omboayvu ihaihaitevoi.

ArandukApp ojeiporukuaa heta mba’erã; ikatu tekombo’erã, umi ohecha’ỹvape g̃uarã; umi nomoñe’ẽkuaáiva iñe’ẽ guaraníme g̃uarã, umi ndoiporukuaávi ko ñe’ẽ ohendu hag̃ua, ha ambueve. Upéicha, rei ha pya’e ikatu ojeike ko’ã guarani ayvúpe, mamo henda guive.

Ko atýpe oñeguenohẽta avei aranduka hérava “Lenguas extranjeras habladas en Paraguay. Estudio de la Secretaría de Políticas Lingüísticas”, ko jetypeka ojejapova’ekue 2016 arýpe rupive oñemomarandukuaa opa umi pytagua ñe’ẽ oikovéva ñane retãme. Ko aranduka oñembokuatia Centro de Estudios Antropológicos de la Universidad Católica (CEADUC) ñepytyvõme.

Avei, PÑS oguenohẽta opa mba’e ojehupytyva’ekue apopyrã proyecto “Rescate lingüístico del pueblo Lumnanas - Manjui” ryepýpe, ãva niko Ñe’ẽryru Manjui – Castellano, Ta’angamýi Manjui rehegua ha Diagnóstico Sociolingüístico ko ypykuéra rehegua ojejapova’ekue mbohapy hekohapekuéra.

Ko’ã tembiapokakuaa rupive niko Paraguái Ñe’ẽnguéra Sãmbyhyha ohechauka omba’apo kyre’ỹha ohóvo opa ñane retã ñe’ẽnguéra rérape.