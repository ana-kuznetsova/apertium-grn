Che ramói ningo omombe’uva’ekue chéve mba’éichapa. peteĩ jey, omondýiva’ekue chupe Malavisiõ. Ha’éngo oikova’ekue amo Ka’asapa ruguáre ha upépe oĩva’ekue peteĩ ka’aguy’i ojekyhyjeha, ndaje upépe oikova’ekue Malavisiõ.
Peteĩ ka’arupytũme, ara vai, osunu, overa ha okypotaite jave, che ru chemondova’ekue peteĩ vakara’y piári. Oho chendive peteĩ mba’apohára pyahu ndaha’éiva Ka’asapaygua. Roñembojávo ka’aguy’ípe, rohendu vakara’y rasẽ ha ha’e che irũme “Ara vaíngo ha iñipytũñepyrũma. Naiporãingo jaike péicha upépe. Jajevýnte ógape ha ko’ẽrõ jajujeýne ipiári”. Mba’apohára pyahu osẽ ombohovái chéve “Jahákatu vakara’y piári. Ani rekyhyje. Ndajaraháirõ vakara’ýpe nde ru tuichaiterei ipochýta”.
Upémarõ, roikévo ka’aguy’ípe ajovasa ha kirirĩháme añembo’e mbykymi. Sapy’aitérõ ĝuarã rohendúma peteĩ turuñe’ẽ ha mba’apohára pyahu osẽ ombohovái ha oturuñe’ẽ avei. Upépengo ha’e chupe “Ani. Ani rembohovái pévango Malavisiõ ha oúta ñandéve”. Mitãkaria’ymi pukavýpe he’i chéve “Mba’éiko aipóva. Chéngo ndaikuaái upévape”. Che ha’ejey chupe “Péva ivai, omanóva angue ndopytu’úivajeko”. Upe jave rohendujey oturuñe’ẽva ha mba’apohára pyahu osẽjeýma ombohovái.
Ha upépengo rohecha ore rendonderã hesakãsapy’a ha peteĩ mba’e po’i, puku ha iñakãmokõiva ou oréve. Tuichaitereíngo roñemondýi, roikutu ore rymba kavaju ha asapukái che irũme “Ejúke. Amoite oĩ pindo. Upévagui okyhyje”. Vaípeko roñemboja ha roñemombo pindomimíre. Upépe opyta Malavisiõ. Peteĩ akã osẽ he’i “So’o” ha ambuéva avei he’i “So’o”. Omañasapy’ami orerehe ha osẽ oho. Rohendu peteĩ akã he’i “Jaha” ha ambuéva he’i “Jaheka so’o”.
Pya’épeko roguejy, rojupi ore rymba ári ha rosẽ ka’aguy’ígui itavývaicha. Ndaipóri rire Pindo, Malavisiõ ore’úmava’erãkuri. Pindóngo Ñande Ru ka’avo ha Malavisiõ okyhyje chugui. Péicha avei, oikóva guive che rekohápe imandu’a ko’áĝa peve upe ka’aguy’ípe ojejukahague mokõi mitã, kõinguéva, ha jeko hi’angakuéra ndopytu’úi ha oiko chuguikuéra Malavisiõ. “Umi mba’éngo ojehu ha rei ndajagueroviaséi”, he’i chéve ipahápe che ramói.